<div class="container tresc">
Legendarna gra zręcznościowa-logiczna, opracowana przez rosyjskiego studenta Aleksieja Pasztinova w 1986 roku. Głównym celem zmagań w Tetris jest układanie spadających do studni klocków w taki sposób, aby tworzyły linie. <br /><br />Program oferuje sześć rodzajów klocków o skomplikowanych kształtach. Każdy z nich można obracać o 90 stopni i tym samym dopasowywać do istniejącej budowli według własnego widzimisię. Po zapełnieniu danej linii, ta znika ze studni, tworząc miejsce na kolejne. Im więcej linii uda nam się pozbyć z ekranu za jednym zamachem (maksymalnie cztery), tym większy bonus punktowy spływa na konto gracza. <br /><br />Po utworzeniu kilku(nastu) linii wzrasta poziom trudności, co powoduje przyspieszenie spadania kolejnych elementów do studni. W późniejszych etapach trzeba wykazać się naprawdę sporym refleksem i w ciągu ułamków sekundy podejmować decyzje, gdzie i jak umieścić dany klocek. <br /><br />Oprawa wizualna Tetrisa nie zachwyca – wszystko w trybie tekstowym, przy użyciu minimalnej ilości kolorów. Dźwięku w ogóle nie ma. Mimo to, rozgrywka potrafi być niezmiernie wciągająca, o czym najlepiej świadczą setki następców zrealizowane na bodaj wszystkie platformy sprzętowe. Tetris na stałe wpisał się do annałów komputerowej rozrywki, głównie jako najczęściej klonowany program w historii branży.<br /><br /><br />
</div>